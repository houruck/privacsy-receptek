Borsós-paradicsomos curry
=========================

Hozzávalók (~4 adag)
--------------------

   - 2-3 ek. vaj vagy egy pici olaj
   - 1 nagy fej hagyma, felkockázva
   - 1 tk. köménymag
   - 2 tk. friss gyömbér, vagy 1 tk. szárított
   - 3 gerezd fokhagyma
   - 2 tk. őrölt koriander
   - 1 chili (vagy fél tk. őrölt, ha közepesen csípősre szeretnénk)
   - 1 konzerv hámozott paradicsom (apróra kockázott)
   - 1 doboz paradicsompüré
   - fél csésze víz
   - 1 tk. kurkuma
   - 1 konzerv borsó (fagyasztott vagy üveges is jó)
   - 1-2 tk. garam masala
   - 1-2 tk. curry por
   - (só, bors, liszt legyen kéznél)

Elkészítés
----------

A vajat felolvasztjuk (vagy az olajat felmelegítjük), hozzáadjuk a köménymagot,
kb. 1 percig kevergetjük. Amikor már érződik a kömény illata, beletesszük a
hagymát és megpirítjuk. Akkor jó, ha már elkezd barnulni. Ez akár 10 perc is
lehet. Hozzáadjuk a gyömbért, a fokhagymát, a koriandert és a chilit, egy
percig kevergetjük, amíg egyenletesen eloszlanak. Kis adagokban ráöntjük a
paradicsompürét, elkeverjük és közben mindig megvárjuk, hogy egy kicsit
besűrűsödjön. Hozzáadjuk a kockázott paradicsomot és a fél csésze vizet, a
kurkumát, majd felforraljuk.

Ha forr, visszavesszük a gázt közepes fokra és addig főzzük, amíg sűrűsödni nem
kezd. (kb. 15 perc) Időnként megkeverjük közben. A megfelelő állag
főzelékszerű, ha túl híg, a liszttel lehet sűríteni. Ha elég sűrűnek tűnik,
hozzáadjuk a borsót, a garam masalát és a curry port, és 5 perc alatt (vagy
amíg a borsó megpuhul) készre főzzük. Közben megkóstoljuk, ha kell, sózzuk,
borsozzuk.
